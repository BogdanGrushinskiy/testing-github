ФОРМА ПРОСТОГО РЕЧЕННЯ

Визначення поняття форми простого речення, його "формальної організації",
передбачає розгляд питань про модель речення, його варіанти, способи поширення і парадигми речення.

Модель речення

Поняття моделі речення не є відкриттям традиційної граматики. Одним з перших його використовував Е.Сепір, який вважав,
що "в основі кожного закінченого речення лежить готовий зразок, речення-тип, що характеризується певними формальними рисами.
Ці визначені типи або ніби фундаменти речень можуть бути основою для будь-яких утворень, потрібних мовцю, але самі вони в зафіксованому вигляді уже "задані" традицією" [Сепир, 53]. Крім терміна модель використовуються також поняття формуларечення і структурна схема речення. Але складність питання не стільки в розходженні найменувань, скільки в різному тлумаченні розуміння моделі і кількості передбачуваних моделей речення не тільки в різних мовах, але й в одній. Так, для французької мови встановлюється одинадцять основних структурно-семантичних моделей речення [Гак, 72-74], для італійської - двадцять три [Алисова, 37-39], для німецької - тридцять дві [Москальская, 61-67]. В англійській мові виділяють чотири основних моделі [Roberts], п'ять [Stageberg], вісім [Hook, Mathews], двадцять п'ять [Хорнби] і тридцять дев'ять [Почепцов]. У цілому для різних мов число основних моделей варіюється від двох [Степанов 1965] до тридцяти дев'яти [Почепцов]. Відзначене різноманіття і розмаїтість моделей простого речення зумовлено деякою нечіткістю інтерпретації терміна модель (конструкція) і відсутністю єдиних критеріїв розрізнення вихідних моделей і їхніх варіантів, тим паче - у різних мовах.
У зв'язку з цим питання про кількість моделей "базових речень" і можливості їхнього зведення до однієї, вихідної, "ядерної" структури вважається спірним і схоластичним [Алисова, 63].
Проте можна говорити, що число моделей повинне бути досить обмеженим і в той же час більш-менш універсальним.
